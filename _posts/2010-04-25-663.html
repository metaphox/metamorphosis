--- 
layout: post
title: !binary |
  5pil5aSc5a605qGD5p2O5ZyS5bqP

---
夫天地者，萬物之逆旅。光陰者，百代之過客。而浮生若夢，為歡幾何。古人秉燭夜游，良有以也。況陽春召我以煙景，大塊假我以文章。會桃李之芳園，序天倫之樂事。群季俊秀，皆為惠連。吾人詠歌，獨慚康樂。幽賞未已，高談轉清。開瓊筵以坐花，飛羽觴而醉月。不有佳作，何伸雅懷。如詩不成，罰依金谷酒數。
